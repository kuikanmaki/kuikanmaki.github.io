---
layout: post
title:  "Professori Rehnin opintotukipopulismi"
author: "Jari Kuikanmäki"
description: "Demagogi, kuten H.L. Mencken sanoi, on henkilö joka julistaa doktriineja joiden tietää olevan epätosia, ihmisille joiden tietää olevan idiootteja. Mutta sitten on vielä yliopistoprofessorit."
image: "/img/opintotuki.jpg"
date:   2016-10-07 9:52
location: Helsinki, Finland
tags: yhteiskunta politiikka
---

<div class="post-image">
<img src="{{ "/img/opintotuki.jpg" | prepend: site.baseurl }}">
</div>

Demagogi, kuten <b>H.L. Mencken</b> sanoi, on henkilö joka julistaa doktriineja joiden tietää olevan epätosia, ihmisille joiden tietää olevan idiootteja. Mutta sitten on vielä yliopistoprofessorit.

Åbo Akademin professori <b>Alf Rehn</b> nousi viikonloppuna somekansan folk-sankariksi haukuttuaan värikkäästi hallituksen opintotukileikkauksia. <a href="https://www.facebook.com/alfrehn/posts/10154695821241337?__mref=message_bubble" target="_blank">Facebook-päivityksessään</a> Rehn kirjoittaa mm.: <i>"Jos yhteiskunnassa on kaksi ryhmää jotka aidosti tuottavat pitkäjänteistä arvoa, se lienee ne jotka opiskelee ja ne jotka väsäävät tulevia veronmaksajia”.</i> Tämän lisäksi professori Rehn käyttää päivityksessään voimasanoja ja haukkuu hallituksen, mutta koska tämä on perhejulkaisu, en siteeraa professoria kokonaisuudessaan, vaan keskityn hänen argumenttinsa logiikkaan ja sen seurauksiin.

Niille jotka haluavat taloustieteellisen analyysin siitä miksi Rehnin argumentit ja johtopäätökset eivät toimi, suosittelen lukemaan myös <b>Heikki Pursiaisen</b> kirjoituksen <a href="http://blogit.image.fi/asiatonlehdistokatsaus/professorin-liian-helpot-14-000-tykkaysta/" target="_blank">“Professorin liian helpot 14000 tykkäystä”</a>. Mutta tarkastelen nyt, mihin politiikassa Rehnin logiikalla yleisemmin ottaen päädytään.

<h4>Valtio ja pitkäjänteinen arvonluonti</h4>

Valtion pitäisi siis tukea aidosti pitkäjänteistä arvoa luovia ryhmiä, kuten Rehn esittää? Hyvä on. Entäpä ryhmät, jotka eivät luo pitkäjänteistä arvoa (esim. pitkäaikaissairaat, poliitikot, taloustieteen professorit)? Onko nämä ryhmät hylättävä susille? Ei tietenkään. Heitäkin on tuettava. Nimittäin jos lähdemme siitä, että valtion pitäisi tukea vain niitä jotka tuottavat paljon lisäarvoa, päädymme sosiaalidarwinistiseen malliin, jossa vain ne, jotka voivat todistaa tuottavansa lisäarvoa, saavat tukea. Jos taas valtion pitää tukea myös niitä, jotka eivät tuota lisäarvoa, pitää meidän, ipso facto, tukea näitä molempia ryhmiä - arvonluojia ja ei-arvonluojia - eli kaikkia, koska ryhmät ovat määritelmällisesti toisensa poissulkevia.

Otetaan yksinkertainen esimerkki. Jos esimerkiksi henkilö opiskelee lääkäriksi, valtion on ehdottomasti tuettava tätä, koska lääkärit ovat niin hyödyllisiä ja hyviä veronmaksajia. Jos taas henkilö opiskelee vaikkapa valtiotieteilijäksi, tätäkin on ehdottomasti tuettava, tosin eri syystä: koska valtiotieteilijöiden taidot ovat siinä määrin hyödyttömiä, että vapaat markkinat eivät sellaisia tarpeeksi tuottaisi. Logiikka on pettämätön ja tulos aina sama: opiskelua on aina tuettava. Ja kun sanomme että tuettava, tarkoitamme: syydettävä veronmaksajien rahaa indiskriminoimattomasti yliopistokampusten yleiseen ilmansuuntaan.

Siihen että pitkäjänteisen arvon luomisesta meillä on ylipäätään päättämässä 200 hengen ryhmä, joiden työtehtävä on katkolla nelivuotiskausittain ja perustuu jatkuviin nopeiden tulosten esittämiseen, en sano sen enempää, koska koko ajatuskin on niin idioottimainen.

<h4>Opintotuki ei välttämättä tuota yhtikäs mitään</h4>

Kenties nyt kuitenkin luen Rehnin argumenttia pahantahtoisesti? Kenties hän tarkoitti, että meidän on tuettava vain tuen tarvitsijoita? Tämä tosin on jo liian hyväntahtoista. Rehn ei suinkaan sanonut, että meidän on tuettava esimerkiksi vain köyhien opintoja. Kuten tiedämme, suuri osa korkeakouluopiskelijoista tulee hyvistä sosioekonomisista luokista ja jatkaa edelleen hyviin sosioekonomisiin luokkiin opintojensa jälkeen. Korkeakoulutus näyttäisi olevan erittäin periytyvää.

Ei. Rehnin argumentti näyttäisi menevän jotenkin niin, että opinnoissa yksinkertaisesti pitää olla valtion kannustin, koska melkein kaikessa muussakin (esim. sohvalla makoilussa) on kenties jopa suurempi kannustin, ja olisi idioottimaista, että tätä nimenomaista kannustinta ollaan nyt muuttamassa, erityisesti kun se tuottaa erinomaisia veronmaksajia. Sen sijaan että Rehn johdonmukaisesti vaatisi esimerkiksi kaikkien noiden kannustimien pudottamista, hän vaatii opintotukijärjestelmän säilyttämistä.

Professori Rehn ei kuitenkaan osoita mitään näyttöä sille, että opintotukijärjestelmä olisi tuottanut nämä erinomaiset veronmaksajat. En loukkaa professori Rehnin älykkyyttä epäilemällä, että hän uskoisi asiaa voitavan selvittää tavalla jota hän esittää: tarkastelemalla valmistuneiden opiskelijoiden elinajan tuloja, koska tästä asetelmasta puuttuvat kaikki kontrollimuuttujat - esimerkiksi se, että yliopistoihin pääsee vain suht älykkäitä ja ahkeria ihmisiä (ominaisuuksia, jotka korreloivat voimakkaasti tulotason kanssa), tai että verrokkimaissa joissa näin laajaa opintotukijärjestelmää ei ole (käytännössä kaikki maailman muut maat) veronmaksajia on löytynyt aivan yhtä hyvin, opintotukea tai ei.

<hr>

Rehn päättää päivityskombonsa: "Ainoa syy olla professori, historiallisesti ja tänään, on se että saa sanoa vapaasti ihan mitä helvettiä vain haluaa, koska ei ole olemassa ketään – ei poliitikkoa, ei toimaria, ei virkamiestä, ei tuomaria, ei ketään – jolla on valtaa sanoa että ei saa sanoa."

Sananvapaudesta kiinnostuneille suosittelen kuitenkin mieluummin esimerkiksi taksikuskin kuin akateemikon uraa: koulutus on nopeampi ja sananvapaus paljon laajempi kuin yliopistoympyröissä, joissa tyypillisesti kerrallaan hyväksytään vain yhdenlaista totuutta.