---
layout: post
title:  "Vastine: Sukupuolikiintiöt politiikassa hyödyttävät myös päteviä miehiä"
author: "Jari Kuikanmäki"
description: "Helsingin Sanomien uutisoima sukupuolikiintiöiden hyötyjä esittelevä tutkimus on malliesimerkki tieteellisestä puoskaroinnista."
image: "/img/genderquota.jpg"
date:   2017-04-03 21:00
location: Helsinki, Finland
tags: politiikka meritokratia sukupuolikiintiöt
---

<div class="post-image">
<img src="{{ "/img/genderquota.jpg" | prepend: site.baseurl }}">
</div>
<em>Helsingin Sanomat uutisoi LSE:ssa julkaistavasta tutkimuksesta, jonka mukaan sukupuolikiintiöt hyödyttäisivät päteviä miehiä.</em>

Helsingin Sanomat julkaisi joku päivä sitten kirjoituksen otsikolla <a href="http://www.hs.fi/politiikka/art-2000005147704.html/" target="_blank">"Naisten asemaa parantavat sukupuolikiintiöt hyödyttävät myös päteviä miehiä"</a> (HS Politiikka 29.3.2017). Kirjoitus perustui London School of Economicsissa tehtyyn <a href="http://blogs.lse.ac.uk/businessreview/2017/03/13/gender-quotas-and-the-crisis-of-the-mediocre-man/" target="_blank">tutkimukseen</a>, jossa oli tutkittu sukupuolikiintiöiden vaikutusta Ruotsin kunnallisvaaleissa.

Artikkelin mukaan sukupuolikiintiöiden käyttö lisäsi päättäjien pätevyyttä, ja että “kiintiöillä on mahdollisuus lopettaa keskinkertaisen eliitin valtakausi”. Väite on vähintäänkin huikea, ja mikäli se on totta se olisi hyvin merkittävä, koska tutkimus voisi kumota useita sukupuolikiintiöiden käyttöön liitettyjä väitteitä, kuten sen, että ne syrjivät pätevämpiä hakijoita - tai pätevämpiä poliittisia kandidaatteja - sukupuolen perusteella.

Väite ei kuitenkaan ole totta. Tarkastelen tässä vastineessa tutkimuksen isoimpia ilmeisiä virheitä*. Esitän myös kysymyksen siitä, onko näin monta virhettä sopivan tuloksen saamiseksi voinut syntyä puhtaasti vahingossa.

<h3>Demokratia ja pätevyys</h3>

Ensimmäinen askel pätevyyttä mittaavassa tutkimuksessa on varmastikin määritellä, mitä pätevyydellä tässä tarkoitetaan, toisin sanoen: mitä halutaan mitata?

Tutkijat kertovat keksineensä uuden ja jännittävän mittausmenetelmän pätevyydelle (epäilykseni heräsivät tässä kohtaa). Tutkijaryhmän mukaan mukaan pätevyyden mittarina voidaan käyttää tulotason vertailulukua poliitikoille, joilla on vastaavantasoinen koulutus, ammatti, ikä ja asuinpaikka - <b>ne, joiden tulotaso on verrokkiryhmää korkeammalla, ovat tutkijoiden mukaan pätevämpiä poliitikkoja.</b>

Tässä tapahtuu muutamakin virhe. Ensinnäkin, kun puhutaan meritokratiasta, tarkoitetaan yleisesti sellaista järjestelmää, jossa henkilöille annetaan mahdollisuuksia kykyjensä ja ansioidensa mukaan suhteessa niihin tehtäviin tai asemiin, joihin haetaan tai joista kilpaillaan. Esimerkiksi meritokraattinen pituushyppykilpailu on sellainen, jossa pisimmälle hypänneelle kilpailijalle annetaan kultamitali - eikä esimerkiksi mukavimmalle hyppääjälle, tai neljänneksi pisimmälle hypänneelle vasenkätisten kiintiöstä, tai jotakin vastaavaa. Toisin sanoen: meritokratia tapahtuu suhteessa valintakriteeriin.

Vaikka varmasti kaikki toivovat päteviä tai oikeita henkilöitä politiikkaan, ei ole lainkaan selvää, mikä tällainen valintakriteeri demokraattiseen politiikkaan pitäisi ottaa mittariksi.

Tutkijat sanovat, että suhteellinen tulotaso jota he mittasivat, indikoisi mm. älykkyydestä (aivan mahdollista). Mutta onko demokraattisen politiikan tavoitteena sitten valita nimenomaan esimerkiksi optimaalisen älykkäitä päättäjiä? Jos näin olisi, miksei vain järjestettäisi kandidaateille älykkyystestejä? Jos älykkyys taas korreloi tulotason kanssa, miksi ei vain laitettaisi kandidaateille tai äänestäjille tulorajoja? Ja niin edelleen. <b>Tutkijat sivuuttavat koko kysymyksen siitä, mitä meritokratia demokratiassa edes tarkoittaa</b>, ja ryhtyvät vain mittailemaan jotain itse keksimäänsä asiaa. Miksi tällainen mittari on valittu? Mitä sillä pyritään osoittamaan? Tämä ei selviä.

<h3>Tutkimuksen pääväite perustuu tilastolliseen virhepäätelmään</h3>

Tutkijat väittävät, että sukupuolikiintiöt itse asiassa hyödyttävät päteviä miehiä ja pudottavat pois “keskinkertaisuuksia”. Väite näyttäisi kuitenkin perustuvan melko alkeelliseen tilastolliseen virhepäätelmään. Tarkastellaan tätä seuraavaksi.

Kun sukupuolikiintiö otetaan käyttöön, kummallakin sukupuolella paikkojen teoreettinen maksimimäärä puolittuu. Olettaen että miehiä on valittu koko ajan enemmän, ja että hakijoiden määrissä ei tapahdu aikajaksolla suuria muutoksia, sukupuolikiintiön asettaminen johtaa tiukempaan valintaseulaan miehille verrattuna kiintiötä edeltäneeseen tilanteeseen. Eli: kun kilpalijoita on sama määrä, mutta saatavilla olevia paikkoja onkin vähemmän, kilpailu kiristyy.

Tähän asti yksinkertaista. Mutta, sitten mennään harhaan.

Tutkijat sanovat pitävänsä “hämmästyttävänä”, että näissä olosuhteissa läpipäässeiden miesten pätevyys on kohonnut. HS:n artikkeli väittää, että sukupuolikiintiöt ovatkin itse asiassa tutkimusdatan perusteella parantaneet pätevyydellä pärjäävien miesten urakehitystä. Kyse on kuitenkin virhepäätelmästä. Nimittäin: kun kiintiö otetaan käyttöön, vertailtavat valittujen kandidaattien populaatiot eivät ole enää samoja, koska joukon valintakriteeriä on muutettu.

Ajatellaan havainnollistavana esimerkkinä tilanne, jossa urheilunopettaja haluaisi parantaa oppilaidensa juoksukuntoa. Juoksun harjoittelu on vaivalloista, joten hän keksii nerokkaan kiertotien: hän jättää hitaampien juoksijoiden tulokset mittaamatta, ja mittaa vain luokkansa nopeamman puolikkaan tulokset. Kuin taikaiskusta tiukempi valintaseula on parantanut oppilaiden juoksukuntoa! (tietenkään se ei ole, mutta data tukee väitettä).

Kyse on juuri siitä, mitä voisi olettaakin tapahtuvan: seulan kiristyessä paremmat pääsevät läpi. Kyse on nyt kuitenkin eri joukosta. Samalla logiikalla: jos sukupuolikiintiöksi asetettaisiin vaikkapa 100 hengen valtuustoon 99-1 naisten hyväksi, hyötyisi valittu mies edelleen, ja valitun miespopulaation kyvykkyys nousisi entisestään. Tai sama suomeksi: vain kyvykkäin valittaisiin. Meritokratian parantamisen kanssa tällä ei kuitenkaan ole mitään tekemistä. Valintaperusteeksi on vain muutettu sukupuoli. Toki tässäkin tilanteessa voisi argumentoida, että kaikki pudonneet miehet ansaitsivatkin pudota, koska eivät saaneet eniten ääniä.

Ja tietenkin: pudonneet miehet ovat “keskinkertaisia” suhteessa huipputulokseen yltäneisiin miehiin - aivan kuten Sibeliuskin oli varmasti keskinkertaisuus verrattuna Mozartiin. Nimittäin jotta keskinkertaisuutta voitaisiin jotenkin mielekkäästi arvioida, pitäisi tietenkin antaa tarkentava määritelmä: verrattuna mihin? Jos meritokratia on tavoitteena, <b>pitäisi osoittaa, että kiintiöillä valitut naiset olivat parempia kuin kiintiöiden vuoksi pudonneet miehet</b> - ei, että pudonneet miehet olivat huonompia kuin läpipäässeet miehet.

Onneksemme (?) tutkijat tekevät tämänkin väitteen. He väittävät, että heillä on “kovaa todistusaineistoa” siitä, että sukupuolikiintiöt nimenomaan johtivat siihen, että kunnanvaltuustojen yleinen pätevyys suhteellisella tulotasolla mitattuna nousi, kun enemmän naisia nousi valtuustoihin. Eli: millaista kovaa todistusaineistoa väitteen tueksi sitten löytyi?

<h3>Tutkimuksen tilastomenetelmät eivät kestä päivänvaloa</h3>

Tutkimuksessa käytetyssä vertailussa poliitikkojen tulotasoa pisteytettiin suhteessa muihin poliitikkoihin, joilla on samanlainen koulutustaso, ammatti, ikä ja asuinpaikka, ja todettiin, että naiskiintiöiden käyttö nosti kunnanvaltuustojen pätevyyttä tällä mittarilla mitattuna:

<blockquote>"...our measure of competence relies on a comparison of the private incomes across people with the same education, occupation, age, and residence in the same geographical region"</blockquote>

Tiedämme, että miesten ja naisten koulutus- ja ammattivalinnat ovat voimakkaasti sukupuolittuneita. Toisin sanoen tilastollisesti on olemassa miesten ja naisten aloja, mistä seuraa, että tällaisella mittarilla esimerkiksi naisvaltaisella alalla työskentelevä nainen saa oman vertailulukunsa joukosta, jossa on suhteellisesti enemmän naisia kuin miehiä (ja sama toisinpäin). <b>Näyttäisi siis siltä, että tutkimuksessa ei ole kontrolloitu juuri sen muuttujan (sukupuolen) vaikutusta, jota on yritetty mitata.</b>

Mitä tästä seuraa? Näyttäisi siltä, että tutkimuksen vertailuluvut eivät ole ylipäätään vertailukelpoisia. Suhteellisia vertailulukuja ei voi verrata ristiin ryhmien välillä. Tällaisesta mittaustavasta seuraisi esimerkiksi, että peruskoulun käynyt naissiivoaja saisi kovemman vertailuluvun tulotason perusteella (!), kuin vaikkapa tohtoritason investointipankkiirimies, olettaen että siivoaja tienaisi enemmän kuin verrokkiryhmänsä, ja investointipankkiiri vähemmän. Ei tarvitse edes ottaa kantaa siihen, kumpi olisi parempi kunnallispoliitiikko huomatakseen, että koko tutkimuskysymyksen operationalisointi on absurdi. Miksi ei vain verrattaisi suoraan vertailukelpoisia lukuja?

<h3>Tiedemiesten tulisi pyrkiä totuuteen - ei tietynlaisiin tutkimustuloksiin</h3>

Se mikä tekee tästä tutkimuksesta entistä raskauttavamman on, että tutkijaryhmä vaikuttaa varsin pätevältä. Ryhmässä on mm. neljä professoria. Onkin vaikeaa nähdä, miten tämänkaltaisia virheitä on voinut syntyä näin paljon - ellei tavoitteena nimenomaan ole ollut tietynlaisen tutkimustuloksen saaminen.

Yleisellä tasolla voisi todeta että modernissa akatemiassa - ja erityisesti tämä tuntuu vaivaavan yhteiskuntatieteellistä tutkimusta - on hyvin erikoiset kannustimet siihen, mitä kannattaa julkaista tai millaisia tutkimustuloksia ylipäätään saa julkaistuksi - olivatpa ne totta tai ei. Usein näyttää siltä, että tutkijoita palkitaan, ei sen perusteella kuinka he pyrkivät totuuteen, vaan sen perusteella, kuinka paljon he onnistuvat julkaisemaan uusia ja jännittäviä tutkimustuloksia jotka ovat heidän hypoteesinsa ja yleisesti hyväksyttyjen paradigmojen mukaisia. Negatiiviset tulokset (“Jännittävä hypoteesini oli väärä - mitään ei löytynyt”) tai common sense -tulokset ("Tutkimukseni mukaan vanhat tutkimustulokset ja -menetelmät ovat edelleenkin hyviä” / “Vesi on yhä märkää") haudataan, siinäkin tapauksessa että niissä voisi olla hyödyllistä informaatiota, tai että ne ainakin tieteellisen tiedonlisäyksen prosessin kannalta olisivat välttämättömiä.

Oman lisänsä tuovat ns. poliittisesti epäkorrektit tulokset, sekä niiden välttely hinnalla millä hyvänsä. Kuvitelkaapa esimerkiksi mitä tutkijaryhmä olisi tehnyt, jos olisikin käynyt ilmi (tai kenties kävikin ilmi?), että sukupuolikiintiöt pudottivat kunnanvaltuustojen pätevyyttä, kun mies- ja naispoliitikkoja verrattiin suoraan toisiinsa? Olisiko tutkimusta edes julkaistu? Olipa asian laita niin tai näin, tästä tutkimuksesta asia ei missään nimessä selvinnyt.

Tiedemiehen tulisi aina pyrkiä ensisijaisesti totuuteen, ja tutkijat jotka tarkoituksella julkaisevat harhaanjohtavia tuloksia, pettävät samalla koko tiedeyhteisön, tieteen periaatteet sekä tiedettä seuraavan yleisön luottamuksen.

*) Perustan vastineeni alla linkitettyyn, tekijöiden julkaisemaan artikkeliin (varsinainen tutkimus on vasta tulossa julkaisuun).

Lähteet:

<a href="http://www.hs.fi/politiikka/art-2000005147704.html/" target="_blank">HS Politiikka - Naisten asemaa parantavat sukupuolikiintiöt hyödyttävät myös päteviä miehiä – Tutkijat: ”Kiintiöillä on mahdollisuus lopettaa keskinkertaisen eliitin valtakausi”</a>

<a href="http://blogs.lse.ac.uk/businessreview/2017/03/13/gender-quotas-and-the-crisis-of-the-mediocre-man/" target="_blank">LSE Business Review - Gender quotas and the crisis of the mediocre man</a>