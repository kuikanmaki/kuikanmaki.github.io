---
layout: post
title:  "Miehemme Washingtonissa"
author: "Jari Kuikanmäki"
description: "Eli kuinka media myi kahden vuoden ajan keksittyjä tarinoita Trumpin kampanjan ja Venäjän yhteyksistä."
image: "/img/trumpwashington.jpg"
date:   2019-03-29 16:15
location: Helsinki, Finland
tags: media mueller salaliittoteoriat trump venäjä
---

<div class="post-image">
<img src="{{ "/img/trumpwashington.jpg" | prepend: site.baseurl }}">
</div>
<em>Kuva: Presidentiksi valittu Donald Trump virkaanastujaisissaan Washington D.C:ssa tammikuussa 2017.</em>

Graham Greenen klassikkoteoksessa <i>Miehemme Havannassa</i> tarinan päähenkilö, havannalainen pölynimurikauppias, päätyy brittitiedustelun palvelukseen ja alkaa keksiä tarinoita kuubalaisten vallankumouksellisten aikeista miellyttääkseen pomojaan. Tarina saa vähitellen yhä oudompia käänteitä, kun keksityt hahmot alkavatkin elää omaa elämäänsä ja vaikuttaa tosielämän tapahtumiin. "Voiko ihmisen kuvitella eloon? Ja jos voi, niin millaiseen?" päähahmo pohtii yhdessä vaiheessa.

--

Greenen teos tuli jälleen mieleen seuratessa uutisointia Yhdysvaltain presidentti <b>Donald Trumpin</b> ja vapaan maailman lehdistön mittelystä, jonka uusimpana käänteenä on ns. Mueller-raportin valmistuminen. Tapaus on merkittävä monellakin tapaa. Mueller-tutkinta, ja sitä edeltänyt FBI:n aloittama tutkinta vuodelta 2016 jo ajalta ennen vaalipäivää, on dominoinut Yhdysvaltain mediassa käytävää keskustelua pitkään. Monet maailman vaikutusvaltaisimmista medioista ja tutkivan journalismin johtavista instituutioista panostivat <b>Robert Muellerin</b> johtamaan tutkintaan ja sen esilläpitoon enemmän kuin melkeinpä mihinkään muuhun yksittäiseen poliittiseen aiheeseen noin kahden vuoden ajan.

Mueller-tutkintaa suoritettiin 19 lakimiehen ja 40 FBI-agentin voimin. Sen aikana annettiin mm. yli 500 etsintälupaa ja 2800 todistajahaastetta. Tutkinnan keskiössä oli kysymys Venäjän vaalivaikuttamisesta Yhdysvaltain presidentinvaaleissa sekä siitä, tekikö Trumpin kampanja yhteistyötä venäläisten kanssa.

Washington Post ja New York Times palkittiin uutisoinnistaan tapauksessa Pulitzerilla. The Guardianin toimittajan <b>Luke Hardingin</b> teos <i>Collusion</i> (salaliitto, juonittelu) nousi myyntilistojen kärkeen. Teoksen aiheena oli Trumpin kampanjan juonittelu venäläisten kanssa. CNN ja MSNBC takoivat miljoonia kohentuneilla katsojaluvuillaan, niinikään ensisijaisena uutiskärkenään uusimmat "bombshell"-paljastukset Trumpin ja hänen kampanjansa käryämisestä sekä siitä, milloin presidentti viimein joutuu eroamaan. "Demokratia kuolee pimeydessä", julisti Washinton Postin uusi slogan dramaattisesti. New York Magazine kysyi jopa, tapaako Trump Helsingissä ‘käsittelijänsä' - tämän teorian mukaan Trump onkin venäläinen agentti, ehkä jopa vuodesta 1987 lähtien. Ns. Steele-muistio meni vielä pidemmälle.

<h3>Mutta yksi ongelma...</h3>

Mikään tästä ei ollut totta. Trumpin kampanjalla ei siis tiettävästi ollut mitään salaliittoa eikä juonittelua venäläisten kanssa. Muellerin tutkinta on nyt ohi. Trumpin kampanjaväkeä on ollut myös pidätettynä ja joissakin tapauksissa myös syytteissä - ei tosin siitä asiasta jota tutkinnan piti käsitellä. Nyt näyttääkin siltä että Trumpia ja hänen kampanjaansa syytettiin keksityn tarinan perusteella. Hän ei joudu eroamaan. Jos mitä, Trumpin asema on nyt vahvistunut ja seuraavaksi onkin odotettavissa pitkä jälkipyykki siitä, miten tämä tutkinta edes käynnistyi ja eteni tähän pisteeseen.

Maailman merkittävimmät sanomalehdet ja uutiskanavat ovat nyt myös tilanteessa, jossa he ovat rummuttaneet salaliittoteoriaa uutisina kahden vuoden ajan, kellon ympäri, laittaen kaiken uskottavuutensa peliin ja häviten. Kyseessä saattaakin olla laajin mediahuijaus sitten Saddam Husseinin joukkotuhoaseiden.

Kyseessä ei myöskään ole aivan mikä tahansa merkityksetön teoria, niin paljon kuin media kenties haluaisikin ohittaa asian olankohautuksella ja “siirtyä eteenpäin”. Demokraattisesti valitun valtionpäämiehen syyttäminen maanpetoksesta ei ole sellainen kevyt heitto jota voi rummuttaa menemään päivästä toiseen katsojalukuja ja someklikkauksia keräten, ja olettaa tämän jälkeen voivansa esiintyä vastuullisena mediana, kun käykin ilmi ettei juttu ollut totta.

<h3>Miten tämä on mahdollista?</h3>

Tapauksessa riittänee analysoitavaa politiikan tutkijoille, organisaatio- ja päätöksentekotutkijoille, mediatutkijoille, sosiologeille, psykologeille, ja pitäisikö se nyt sanoa, psykiatreille, vuosiksi eteenpäin. Se millaiseen introspektioon media on valmis on tietenkin aivan toinen kysymys, mutta niin tai näin, tapahtuneella tulee olemaan merkittäviä implikaatioita myös median uskottavuudelle ja tulevaisuuden suunnalle, halusi se sitä tai ei.

Toki oli niitäkin harvoja jotka saivat tarinan oikein ja yrittivät tehdä kurssikorjausta virheelliseen medianarratiiviin, mutta heidät jätettiin sivuun. Pahimmissa tapauksissa juuri ne journalistit jotka todella tekivät työnsä ja myös osuivat oikeaan leimattiin aidossa mccartyistisessä hengessä jos ei nyt aivan maanpettureiksi tai <b>Vladimir Putinin</b> kanssamatkustajiksi, niin ainakin älyllisesti heikkolahjaisiksi tai helposti höynäytettäviksi, vain koska he eivät osanneet “yhdistää lankoja” - lankoja joita ei siis tiettävästi ollut olemassakaan.

Tässä joitakin mahdollisia syitä sille, miten näin pääsi tapahtumaan:

>>&#8226; Faktuaaliset väitteet, tai skeptisismi niitä kohtaan, alettiin tulkita ryhmäuskollisuuden testeinä. Oletko yksi meistä? Aktivismi tulkittiin journalismiksi, ja myös toisinpäin.

>>&#8226; Tähän tendenssiin yhdistyi myös uuden ajan MacCartyismi, jossa Venäjä-agentteja on vähintäänkin kaikkialla, ja yksi varma agentin merkki on tietenkin myös se, jos hiemankin kyseenalaistaa näitä agenttitarinoita.

>>&#8226; Monissa tapauksissa median liiketoimintamallina oli yksinkertaisesti valehtelu ja “fake news”, kun Trumpin valintaan pettyneelle yleisölle pystyi myymään mitä tahansa uutisina, ja niin myös tehtiin.

>>&#8226; Median ja tiedusteluyhteisön hieman liian läheinen ja luottamuksellinen yhteistyö, yhdistettynä journalistien idealistiseen #Resistance -ajatteluun johti monissa tilanteissa varsin kohtalokkaaseen lähdekritiikin unohtumiseen (#Resistance oli jokseenkin vainoharhainen teoria, jonka mukaan myös median ensisijaisena tehtävänä ei enää ollut pelkkä tiedonvälitys vaan toimiminen jonkinlaisena vastarintaliikkeenä Trumpin hallinnolle, joka oli jotenkin mystisesti “kaapannut” vallan Yhdysvalloissa.)

>>&#8226; Erilaiset kognitiiviset harhat, esimerkiksi: vahvistusvinouma (monien mielestä Trump myös “näytti” aivan syylliseltä), polkuriippuvuus ja upotetut kustannukset (kun näin pitkään on jotain tutkittu niin tutkitaanpa lisää) ja “bandwagon effect” (saatuaan tarpeeksi uskojia salaliittoteoria tuntui yhä uskottavammalta, mistä syntyi itseään ruokkiva kehä).

>>&#8226; Journalistiset prosessit ja standardit pettivät “sources say” -klikkiuutisoinnin myötä ja syntyi kaikukammio, jossa kuulopuhetyyppinen todistaminen anonyymien lähteiden kautta muuttui sallituksi ja jossa mediasta tuli myös tahtomattaan de facto levityskanava tornihuhuille ja agenttifiktiolle (Helsingin Sanomat kuuli että Guardian kuuli että anonyymi lähde kuuli että joku Trumpin kampanjassa kuulemma sanoi että X, jonka jälkeen tiedustelutaho luki lehdestä että X on kenties tapahtunut, jonka jälkeen se pitää tietenkin tutkia, jos ei muuta niin näiden lehtihuhujen hillitsemiseksi, jonka jälkeen onkin jo pakko kirjoittaa uutisia tutkinnasta liittyen X:aan, sillä onhan X:n tutkinta itsessään uutisarvoista, jne.).

<h3>“Ei aukotonta näyttöä”</h3>

Tämä kaikki olisi kenties ollut vältettävissä normaaleilla journalistisilla prosesseilla, mutta uppoutuminen agenttimaailmaan ehti ikävä kyllä liian pitkälle. Tätä kirjoittaessani narratiivi esimerkiksi kotimaisessa mediassa on kuitenkin edelleen se, ettei Trumpin vehkeilystä vain löytynyt “aukotonta näyttöä”. Todistustaakka on kuitenkin salaliittoteorian esittäjällä, ei niillä jotka esittävät skeptisismiä esitettyjä väitteitä kohtaan. Median ei pidä alkaa kilpailemaan Infowarsin ja <b>Alex Jonesin</b> kanssa siitä, kuka pystyy kehittämään hurjempia salaliittoteorioita. Jones kun päihittäisi median sekä kokemuksella että viihdearvolla.

Huomattavaa on myös se, ettei minkäänlainen korkea koulutus tai muukaan sellainen näyttänyt toimivan vastalääkkeenä salaliittoteorioille, mikä on varsin huolestuttavaa. Tällaista paranoidia ajattelutyyliä on kuitenkin tyypillisesti pidetty jonkinlaisena marginaalien ilmiönä. Ja toki vanhan vitsin mukaan vain se että olet paranoidi ei tarkoita etteivätkö he todella olisikin perässäsi, mutta uskottavan median pyörittäminen tällä periaatteella ei ole kovin kauaskantoista.

--

Kuinka sitten kävi tiedustelutietoja päästään keksineelle pölynimurikauppiaalle Greenen kirjassa? Suosittelen toki lukemaan teoksen itse, mutta paljastan kuitenkin sen verran, että hänen keksimänsä tarinat eivät edes olleet niin kaukana todellisuudesta, kun vallankumous ja Kuuban ohjuskriisi muutama vuosi kirjan julkaisemisen jälkeen oikeasti tapahtui.

Usein totuus on paljon oudompaa kuin fiktio. Tämä oli myös yksi heuristiikka jolla viiden pennin vakoojajännäriltä kuulostaneen Trump-Venäjä -teorian olisikin voinut ampua alas. Jos vanhat merkit paikkansa pitävät, salaliittoteorioita puskeneet journalistit tullaan palkitsemaan organisaatioissaan ruhtinaallisesti. Pulitzerithan on jo pokattu. Greenen tyylilajivalinta - fiktiona markkinoitu musta huumori - osuikin kenties paljon lähemmäs todellisuutta kuin nyt totuutena ja journalismina markkinoitu fake news.